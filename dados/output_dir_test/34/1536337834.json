{"source_url": "https://web.archive.org", "url": "https://web.archive.org/web/20210928170247id_/https://tvn24.pl/swiat/koronawirus-we-wloszech-brakuje-miejsc-w-szpitalach-armia-oddaje-koszary-4296065", "title": "Ko\u0144czy si\u0119 miejsce w szpitalach. W\u0142oska armia oddaje lekarzom koszary", "top_image": "https://web.archive.org/static/manifests/swiat/icons/favicon.ico", "meta_img": "https://web.archive.org/static/manifests/swiat/icons/favicon.ico", "images": ["https://web.archive.org/static/manifests/swiat/icons/favicon.ico"], "movies": [], "text": "W zwi\u0105zku z epidemi\u0105 koronawirusa we W\u0142oszech, szczeg\u00f3lnie na p\u00f3\u0142nocy kraju, zaczyna brakowa\u0107 szpitalnych \u0142\u00f3\u017cek oraz personelu medycznego. Ministerstwo obrony odda\u0142o do dyspozycji s\u0142u\u017cby zdrowia 6600 miejsc w 80 koszarach. W\u0142adze przyznaj\u0105, \u017ce nie pami\u0119taj\u0105 takiego kryzysu.\n\nPlac\u00f3wki medyczne w regionach, gdzie najbardziej szerzy si\u0119 wirus, zw\u0142aszcza w Lombardii, zmagaj\u0105 si\u0119 z coraz wi\u0119kszym problemami z powodu braku personelu i konieczno\u015bci\u0105 znalezienia dodatkowych \u0142\u00f3\u017cek szpitalnych - informuj\u0105 lokalne media. Jednocze\u015bnie, jak si\u0119 zauwa\u017ca, szpitale stoj\u0105 wobec wymogu przygotowania si\u0119 na dalszy wzrost zachorowa\u0144. Potrzebne s\u0105 r\u00f3wnie\u017c miejsca dla os\u00f3b, przechodz\u0105cych kwarantann\u0119.\n\nW zwi\u0105zku z tym ministerstwo obrony W\u0142och odda\u0142o do dyspozycji s\u0142u\u017cby zdrowia 6600 miejsc w 80 koszarach. Miejsca udost\u0119pniono w o\u015brodkach wojskowych w ca\u0142ym kraju. .\n\nDotychczasowy bilans koronawirusa we W\u0142oszech to 52 os\u00f3b, kt\u00f3re zmar\u0142y, i ponad 2 tysi\u0105ce potwierdzonych przypadk\u00f3w. Najgorsza sytuacja panuje na p\u00f3\u0142nocy kraju, gdzie jedenastu tzw. czerwonych stref w miejscowo\u015bciach-ogniskach koronawirusa pilnuje 225 patroli wojska i policji.\n\n\"Pacjenta numer jeden\" na reanimacji\n\nW szpitalach w Lombardii 150 os\u00f3b zaka\u017conych koronawirusem przebywa na oddzia\u0142ach reanimacji.\n\nW\u015br\u00f3d nich jest mi\u0119dzy innymi 38-letni m\u0119\u017cczyzna z okolic miasta Lodi, uwa\u017cany za \"pacjenta numer jeden\". To przypadek jego zara\u017cenia, pierwszego na terytorium W\u0142och, potwierdzony 20 lutego, zapocz\u0105tkowa\u0142 kryzys w kraju zwi\u0105zany z wirusem. M\u0119\u017cczyzna zg\u0142osi\u0142 si\u0119 w ci\u0119\u017ckim stanie na pogotowie w miejscowo\u015bci Codogno, obecnie uznanej za \"czerwon\u0105 stref\u0119\" jako jedno z ognisk zachorowa\u0144. Jego stan pozostaje bardzo powa\u017cny.\n\nW zwi\u0105zku z obecn\u0105 sytuacj\u0105 epidemiologiczn\u0105 liczb\u0119 miejsc na oddzia\u0142ach reanimacji w publicznych plac\u00f3wkach s\u0142u\u017cby zdrowia Lombardii zwi\u0119kszono z 600 do 900. Jednocze\u015bnie o wsparcie poproszone zosta\u0142y tak\u017ce prywatne szpitale. W niekt\u00f3rych pa\u0144stwowych plac\u00f3wkach, jak informuj\u0105 lekarze cytowani przez media, odwo\u0142ano z powodu kryzysu wiele zaplanowanych zabieg\u00f3w chirurgicznych i wizyt ambulatoryjnych.\n\nW Lombardii stwierdzono dot\u0105d ponad tysi\u0105c przypadk\u00f3w wirusa. Zmar\u0142o tam 46 os\u00f3b.\n\nAutor:momo/adso", "keywords": [], "meta_keywords": [""], "tags": [], "authors": ["Momo Adso", "Autor"], "publish_date": null, "summary": "", "article_html": "", "meta_description": "W zwi\u0105zku z epidemi\u0105 koronawirusa we W\u0142oszech, szczeg\u00f3lnie na p\u00f3\u0142nocy kraju, zaczyna brakowa\u0107 szpitalnych \u0142\u00f3\u017cek oraz personelu medycznego. Ministerstwo obrony odda\u0142o do dyspozycji s\u0142u\u017cby zdrowia 6600 miejsc w 80 koszarach. W\u0142adze przyznaj\u0105, \u017ce nie pami\u0119taj\u0105 takiego kryzysu.", "meta_lang": "pl", "meta_favicon": "/static/manifests/swiat/icons/favicon.ico", "meta_data": {"robots": "max-image-preview:large", "description": "W zwi\u0105zku z epidemi\u0105 koronawirusa we W\u0142oszech, szczeg\u00f3lnie na p\u00f3\u0142nocy kraju, zaczyna brakowa\u0107 szpitalnych \u0142\u00f3\u017cek oraz personelu medycznego. Ministerstwo obrony odda\u0142o do dyspozycji s\u0142u\u017cby zdrowia 6600 miejsc w 80 koszarach. W\u0142adze przyznaj\u0105, \u017ce nie pami\u0119taj\u0105 takiego kryzysu.", "mobile-web-app-capable": "yes", "theme-color": "#fff", "msapplication-TileImage": "/static/manifests/swiat/icons/mstile-150x150.png", "msapplication-config": "/static/manifests/swiat/browserconfig.xml", "apple-mobile-web-app-title": "swiat", "application-name": "swiat", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/swiat/koronawirus-we-wloszech-brakuje-miejsc-w-szpitalach-armia-oddaje-koszary-4296065", "title": "Ko\u0144czy si\u0119 miejsce w szpitalach. W\u0142oska armia oddaje lekarzom koszary", "description": "W zwi\u0105zku z epidemi\u0105 koronawirusa we W\u0142oszech, szczeg\u00f3lnie na p\u00f3\u0142nocy kraju, zaczyna brakowa\u0107 szpitalnych \u0142\u00f3\u017cek oraz personelu medycznego. Ministerstwo obrony odda\u0142o do dyspozycji s\u0142u\u017cby zdrowia 6600 miejsc w 80 koszarach. W\u0142adze przyznaj\u0105, \u017ce nie pami\u0119taj\u0105 takiego kryzysu."}, "twitter": {"card": "summary_large_image"}, "next-head-count": 69}, "canonical_link": "https://tvn24.pl/swiat/koronawirus-we-wloszech-brakuje-miejsc-w-szpitalach-armia-oddaje-koszary-4296065"}