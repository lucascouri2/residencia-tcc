{"source_url": "https://www.parkiet.com", "url": "https://www.parkiet.com/Technologie/200329950-Globalny-rynek-IT--perspektywa-rozwoju.html", "title": "Globalny rynek IT \u2013 perspektywa rozwoju", "top_image": "https://i.gremicdn.pl/image/free/1903523dc90fad6fedf306381729ba99/?t=resize:fill:1200:716,enlarge:1", "meta_img": "https://i.gremicdn.pl/image/free/1903523dc90fad6fedf306381729ba99/?t=resize:fill:1200:716,enlarge:1", "images": ["https://i.gremicdn.pl/image/free/1903523dc90fad6fedf306381729ba99/?t=resize:fill:1200:716,enlarge:1", "data:image/svg+xml,%3Csvg xmlns='http://www.w3.org/2000/svg' viewBox='0 0 6\n                1'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20108%20108'%3E%3C/svg%3E", "https://i.gremicdn.pl/image/free/1903523dc90fad6fedf306381729ba99/?t=resize:fill:408:255,enlarge:1", "data:image/svg+xml,%3Csvg xmlns='http://www.w3.org/2000/svg' viewBox='0 0 86 58'%3E%3C/svg%3E"], "movies": [], "text": "Przyzwyczaili\u015bmy si\u0119 do szybkiego tempa post\u0119pu technologicznego. To sta\u0142y i oczywisty element naszej codzienno\u015bci. Rewolucyjny charakter cyfrowej ekspansji traktujemy jako naturalny czynnik stymuluj\u0105cy \u015bwiatow\u0105 gospodark\u0119. Sztuczna inteligencja (ang. artificial intelligence, AI), rozwi\u0105zania oparte na analizie wielkich zbior\u00f3w danych (ang. big data), przetwarzanie danych w chmurze obliczeniowej (ang. cloud computing) determinuj\u0105 rozw\u00f3j naszej cywilizacji. Trudno zakwestionowa\u0107 inwestycyjny trend wzrostowy w obszarze technologii informacyjnych (ang. information technology, IT), jednak ju\u017c od dw\u00f3ch lat jest on powa\u017cnie zak\u0142\u00f3cany.\n\nReklama\n\nJeszcze przed wybuchem epidemii w Chinach i rozprzestrzenieniem si\u0119 jej po \u015bwiecie, Forrester przewidywa\u0142 spadek dynamiki inwestycji w obszar IT z rekordowego poziomu 5 proc. w 2018 r., poprzez 3,9 proc. w 2019 r. do 2,8 proc. w 2020 r. Wed\u0142ug tej prognozy, lekkie odbicie do 3,1 proc. ma nast\u0105pi\u0107 w 2021 r. Z drugiej strony, raport zapowiada wzrost rynku technologii, ponad \u015bredni\u0105 \u015bwiatow\u0105 w krajach o relatywnie silniejszych gospodarkach. Chiny, Indie i Indonezja odnotuj\u0105 wzrost rynku technologii o 5 proc. lub wi\u0119cej w 2020 r. W Stanach Zjednoczonych, Australii, Austrii, Kanadzie, Finlandii, Arabii Saudyjskiej, Korei Po\u0142udniowej i Szwecji nast\u0105pi wzrost rynku technologii o 3 do 4 proc. Na poziomie regionalnym Ameryka P\u00f3\u0142nocna i Azja b\u0119d\u0105 nap\u0119dza\u0107 wzrost \u015bwiatowego rynku technologicznego. W Europie Zachodniej i \u015arodkowej przewidywana jest nieznaczna poprawa dynamiki inwestycji w sektor IT.\n\nMniejsze bud\u017cety, ni\u017csze koszty\n\nForrester zak\u0142ada, \u017ce najwi\u0119ksze spadki wyst\u0105pi\u0105 we W\u0142oszech, Japonii i w Wielkiej Brytanii. Szybciej ni\u017c ca\u0142y rynek technologii b\u0119d\u0105 ros\u0142y wydatki na us\u0142ugi doradztwa technicznego i us\u0142ugi outsourcingu technologii. Jednak inwestycje w sprz\u0119t komputerowy i komunikacyjny b\u0119d\u0105 bardzo s\u0142abe, podobnie jak wydatki na us\u0142ugi telekomunikacyjne w zakresie g\u0142osu i danych. Oznacza to szczuplejsze bud\u017cety nowych projekt\u00f3w i wi\u0119kszy nacisk na inwestycje w celu obni\u017cenia koszt\u00f3w operacyjnych w przedsi\u0119biorstwach. Pomimo niskiego wzrostu gospodarczego wi\u0119kszo\u015b\u0107 firm i kraj\u00f3w b\u0119dzie mia\u0142a wystarczaj\u0105ce przychody w 2020 i 2021 r., aby wesprze\u0107 pewne zwi\u0119kszenie wydatk\u00f3w na nowe projekty technologii biznesowych, kt\u00f3re mog\u0105 pom\u00f3c im zdoby\u0107, obs\u0142u\u017cy\u0107 i utrzyma\u0107 klient\u00f3w. Jednak ze wzgl\u0119du na niepewno\u015b\u0107 co do perspektyw biznesowych, dyrektorzy IT przenios\u0105 wydatki na nowe projekty, a zw\u0142aszcza na technologie back-office, kt\u00f3re pomog\u0105 obni\u017cy\u0107 koszty \u2013 czytamy w raporcie.\n\nCzynnik finansowy\n\nReklama\n\nJedn\u0105 z g\u0142\u00f3wnych przyczyn spowolnienia globalnej koniunktury na rynkach technologicznych jest utrudniony dost\u0119p do wi\u0119kszo\u015bci form finansowania bankowego dla firm z sektora IT.\n\nWielka, niepor\u00f3wnywalna z innymi dynamika wzrostu bran\u017cy IT, niestety nie przek\u0142ada si\u0119 na odpowiedni poziom aktyw\u00f3w przedsi\u0119biorstw technologicznych. Sytuacj\u0119 komplikuj\u0105 kr\u00f3tkoterminowe kontrakty. Odpowiednie zabezpieczenie kredyt\u00f3w staje si\u0119 wyzwaniem. Najmniejsze firmy technologiczne zazwyczaj maj\u0105 konto internetowe i na nim opieraj\u0105 wsp\u00f3\u0142prac\u0119 z sektorem bankowym. Rozwi\u0105zaniem mo\u017ce sta\u0107 si\u0119 finasowanie oparte na znanym z rynku ubezpiecze\u0144 instrumencie: Usage\u2013Based Pricing. Polega ono na ocenie ryzyka z uwzgl\u0119dnieniem innych zmiennych ni\u017c aktywa. Banki maj\u0105 tu doskona\u0142\u0105 okazj\u0119 do zagospodarowania niszy biznesowej. Tym bardziej, \u017ce wiele instytucji finansowych uczestnicz\u0105c w przedsi\u0119wzi\u0119ciach bran\u017cy fintech, \u015bci\u015ble wsp\u00f3\u0142pracuje z przedsi\u0119biorstwami technologicznymi. Najlepsz\u0105 pozycj\u0119 finansow\u0105 maj\u0105 te startupy, w kt\u00f3rych banki s\u0105 strategicznym inwestorem. Z regu\u0142y maj\u0105 najlepsze konto nie musz\u0105 martwi\u0107 si\u0119 o swoj\u0105 wiarygodno\u015b\u0107 kredytow\u0105.\n\nHamowanie wzrostu gospodarczego, szczeg\u00f3lnie w USA, spory celne i handlowe, mi\u0119dzynarodowa sytuacja polityczna oraz deflacja, wp\u0142ywa na inwestycje biznesowe i zaufanie konsument\u00f3w. W kr\u00f3tkim okresie na rynek IT oddzia\u0142ywa\u0107 b\u0119dzie tak\u017ce brexit. Jednak zdaniem zwolennik\u00f3w wyj\u015bcia Wielkiej Brytanii z Unii Europejskiej, uwolniona od biurokratycznych ogranicze\u0144 gospodarka mo\u017ce rosn\u0105\u0107 znacznie szybciej ni\u017c w ostatnich latach. Je\u015bli spe\u0142ni si\u0119 taki scenariusz to prawdopodobnie wzrosn\u0105 tak\u017ce inwestycje Brytyjczyk\u00f3w w rozwi\u0105zania informacyjno \u2013 informatyczne. Wydaje si\u0119 to bardzo prawdopodobne, zw\u0142aszcza w kontek\u015bcie opublikowanych przez Komisj\u0119 Europejsk\u0105 propozycji kierunk\u00f3w polityki regulacji sztucznej inteligencji. Konsekwencje wkroczenia regulatora w obszar rynku technologicznego b\u0119dziemy obserwowa\u0107 w najbli\u017cszych latach.\n\nO tym, jak wp\u0142ynie ono na rozw\u00f3j technologii, zainteresowanie zakupami oraz implementacje nowych rozwi\u0105za\u0144 dowiemy si\u0119 zapewne z kolejnego raportu Forrester Research, Inc.\n\nDr Janusz Grobicki\n\nMateria\u0142 Promocyjny", "keywords": [], "meta_keywords": [""], "tags": ["IT"], "authors": [], "publish_date": null, "summary": "", "article_html": "", "meta_description": "Najnowszy raport Forrester Research, Inc.: \u201ePerspektywy rynku technologii globalnej na lata 2020-2021\u201d informuje o globalnym pog\u0142\u0119bieniu spowolnienia na rynku I", "meta_lang": "pl", "meta_favicon": "https://www.parkiet.com/android-icon-192x192.png?aver=337dc58a", "meta_data": {"viewport": "width=device-width, initial-scale=1, shrink-to-fit=no", "description": "Najnowszy raport Forrester Research, Inc.: \u201ePerspektywy rynku technologii globalnej na lata 2020-2021\u201d informuje o globalnym pog\u0142\u0119bieniu spowolnienia na rynku I", "twitter": {"title": "Globalny rynek IT \u2013 perspektywa rozwoju", "card": "summary_large_image", "image": "https://i.gremicdn.pl/image/free/1903523dc90fad6fedf306381729ba99/?t=resize:fill:1200:716,enlarge:1"}, "og": {"title": "Globalny rynek IT \u2013 perspektywa rozwoju", "description": "Najnowszy raport Forrester Research, Inc.: \u201ePerspektywy rynku technologii globalnej na lata 2020-2021\u201d informuje o globalnym pog\u0142\u0119bieniu spowolnienia na rynku I", "type": "article", "image": {"identifier": "https://i.gremicdn.pl/image/free/1903523dc90fad6fedf306381729ba99/?t=resize:fill:1200:716,enlarge:1", "width": 1200, "height": 716}, "url": "https://www.parkiet.com/technologie/art19907941-globalny-rynek-it-perspektywa-rozwoju", "locale": "pl", "site_name": "Parkiet"}, "robots": "max-image-preview:large", "fb": {"app_id": 1132916316825564, "pages": 182511912995, "admin": 1114172041972143}, "msapplication-TileColor": "#da532c", "theme-color": "#ffffff"}, "canonical_link": "https://www.parkiet.com/technologie/art19907941-globalny-rynek-it-perspektywa-rozwoju"}