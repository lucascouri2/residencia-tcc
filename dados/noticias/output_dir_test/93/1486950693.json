{"source_url": "https://www.rmf24.pl", "url": "https://www.rmf24.pl/fakty/swiat/news-przejezyczenie-netanjahu-nazwal-izrael-potega-nuklearna,nId,4245241", "title": "Przej\u0119zyczenie Netanjahu. Nazwa\u0142 Izrael \"pot\u0119g\u0105 nuklearn\u0105\"", "top_image": "https://i.iplsc.com/-/0009QC09OHC9AOJP-C411.jpg", "meta_img": "https://i.iplsc.com/-/0009QC09OHC9AOJP-C411.jpg", "images": ["https://www.rmf24.pl/s/classic/2022/play-white.png", "https://i.iplsc.com/rmf24/000F7YZRH7J4XC0W-C326.png", "https://www.rmf24.pl/s/classic/img/facebook-messenger.png", "https://i.iplsc.com/benjamin-netanjahu/0009QC09OHC9AOJP-C116-F4.jpg", "https://www.rmf24.pl/s/classic/p.gif", "https://www.rmf24.pl/i/awc-banner.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/000EV54W8IVVR91A-C0.png", "https://i.iplsc.com/-/0009QC09OHC9AOJP-C411.jpg", "https://www.rmf24.pl/s/classic/ajax-loader.gif", "https://www.rmf24.pl/s/classic/2022/rmf-logo.jpg"], "movies": [], "text": "\u200bNietypowe \"przej\u0119zyczenie\" premiera Izraela Benjamina Netanjahu. Szef rz\u0105du nazwa\u0142 sw\u00f3j kraj \"pot\u0119g\u0105 nuklearn\u0105\", by po chwili si\u0119 poprawi\u0107. Izrael oficjalnie nie posiada broni j\u0105drowej.\n\nBenjamin Netanjahu / RONEN ZVULUN / POOL / PAP/EPA\n\nBenjamin Netanjahu podczas rz\u0105dowego posiedzenia m\u00f3wi\u0142 o umowie, jak\u0105 Izrael zawar\u0142 z Grecj\u0105 i Cyprem w sprawie budowy podmorskiego gazoci\u0105gu.\n\nProjekt jest o tyle istotny, \u017ce zmieniamy Izrael w pot\u0119g\u0119 nuklearn\u0105 - powiedzia\u0142 premier Izraela. Po chwili poprawi\u0142 si\u0119, zaznaczaj\u0105c, \u017ce chodzi\u0142o mu o \"pot\u0119g\u0119 energetyczn\u0105\". Swoje przej\u0119zyczenie skwitowa\u0142 u\u015bmiechem.\n\nEksperci s\u0105 zdania, \u017ce Izrael mo\u017ce posiada\u0107 nawet 80 g\u0142owic, jednak nie zosta\u0142o to nigdy potwierdzone.\n\nNiekt\u00f3rzy uwa\u017caj\u0105, \u017ce przej\u0119zyczenie Benjamina Netanjahu by\u0142o zaplanowane i ma zwi\u0105zek z obecn\u0105 sytuacj\u0105 na Bliskim Wschodzie. Izrael jest bowiem jednym z g\u0142\u00f3wnych przeciwnik\u00f3w Iranu.\n\n\u015amier\u0107 Kasema Sulejmaniego\n\nIra\u0144ski genera\u0142 Kasem Sulejmani, dow\u00f3dca elitarnej jednostki Al-Kuds, oraz jeden z dow\u00f3dc\u00f3w proira\u0144skiej milicji w Iraku Abu Mahdi al-Muhandis zgin\u0119li w nocy z czwartku na pi\u0105tek na mi\u0119dzynarodowym lotnisku w Bagdadzie w nalocie si\u0142 USA.\n\nS\u0142u\u017cby USA \u015bledzi\u0142y Sulejmaniego od kilku dni, informuj\u0105c o szczeg\u00f3\u0142ach prezydenta USA Donalda Trumpa i wskazuj\u0105c, \u017ce najlepsza szansa na jego zabicie b\u0119dzie w okolicy lotniska w Bagdadzie. Ostateczne \"zielone \u015bwiat\u0142o\" na przeprowadzenie operacji Trump wyda\u0142 na kilka godzin przed jej rozpocz\u0119ciem ze swojego o\u015brodka golfowego.\n\nReuters donosi z kolei, \u017ce w pa\u017adzierniku dow\u00f3dca elitarnych si\u0142 Al-Kuds spotka\u0142 si\u0119 w Bagdadzie, w pobli\u017cu ameryka\u0144skiej ambasady, z przyw\u00f3dcami szyickich milicji w Iraku. W trakcie rozmowy wezwa\u0142 do wzmo\u017cenia atak\u00f3w na Amerykan\u00f3w i zach\u0119ca\u0142 do u\u017cycia nowej broni dostarczonej przez Iran. Mia\u0142 te\u017c zapowiedzie\u0107 utworzenie nowej grupy paramilitarnej.\n\nPrzez lata Sulejmani, nazywany \"dow\u00f3dc\u0105 cieniem\", swobodnie podr\u00f3\u017cowa\u0142 po Bliskim Wschodzie. W ocenie jednego ze \u017ar\u00f3de\u0142 agencji Reutera ira\u0144ski genera\u0142 okazywa\u0142 \"wr\u0119cz bezczeln\u0105, przesadn\u0105 pewno\u015b\u0107 siebie\", w tym r\u00f3wnie\u017c - po grudniowym ataku na baz\u0119 USA w Iraku, w kt\u00f3rym zgin\u0105\u0142 Amerykanin.", "keywords": [], "meta_keywords": [""], "tags": [], "authors": ["Rmf Fm", "Adam Zygiel"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/2022/favicon/android-icon-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "max-image-preview:large", "apple-mobile-web-app-capable": "yes", "apple-mobile-web-app-title": "RMF24", "application-name": "RMF24", "theme-color": "#ffffff", "msapplication-config": "/i/2022/favicon/browserconfig.xml", "msapplication-TileColor": "#1b3380", "msapplication-TileImage": "/i/2022/favicon/ms-icon-144x144.png", "Keywords": "Nietypowe, przej\u0119zyczenie, premiera, Izraela, Benjamina, Netanjahu, Szef, rz\u0105du, nazwa\u0142, sw\u00f3j, kraj, pot\u0119g\u0105, nuklearn\u0105, chwili, poprawi\u0107, Izrael, oficjalnie, posiada, broni, j\u0105drowej", "Description": "Przej\u0119zyczenie Netanjahu. Nazwa\u0142 Izrael \"pot\u0119g\u0105 nuklearn\u0105\" - RMF24.pl - \u200bNietypowe \"przej\u0119zyczenie\" premiera Izraela Benjamina Netanjahu. Szef rz\u0105du nazwa\u0142 sw\u00f3j kraj \"pot\u0119g\u0105 nuklearn\u0105\", by po chwili si\u0119 poprawi\u0107. Izrael oficjalnie nie posiada broni", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009QC09OHC9AOJP-C411.jpg"}, "og": {"type": "article", "title": "Przej\u0119zyczenie Netanjahu. Nazwa\u0142 Izrael \"pot\u0119g\u0105 nuklearn\u0105\"", "description": "\u200bNietypowe \"przej\u0119zyczenie\" premiera Izraela Benjamina Netanjahu. Szef rz\u0105du nazwa\u0142 sw\u00f3j kraj \"pot\u0119g\u0105 nuklearn\u0105\", by po chwili si\u0119 poprawi\u0107. Izrael oficjalnie nie posiada broni j\u0105drowej.", "image": "https://i.iplsc.com/-/0009QC09OHC9AOJP-C411.jpg", "url": "https://www.rmf24.pl/fakty/swiat/news-przejezyczenie-netanjahu-nazwal-izrael-potega-nuklearna,nId,4245241"}, "news_keywords": "RMF24.pl, Benjamin Netanjahu, Izrael, Iran, \u015bwiat, fakty, najnowsze, adam zygiel - wiadomo\u015bci, adam zygiel - dziennikarz", "article": {"section": "documentation"}}, "canonical_link": "https://www.rmf24.pl/fakty/swiat/news-przejezyczenie-netanjahu-nazwal-izrael-potega-nuklearna,nId,4245241"}