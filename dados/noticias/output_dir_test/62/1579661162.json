{"source_url": "https://dziennik-polityczny.com", "url": "https://dziennik-polityczny.com/2020/04/16/2020-rokiem-katastrof-naturalnych-polska-pustynia-europy/", "title": "2020 rokiem KATASTROF naturalnych! Polska pustyni\u0105 Europy?", "top_image": "https://dziennik-polityczny.com/wp-content/uploads/2020/04/23r23r23r23r23.png", "meta_img": "https://dziennik-polityczny.com/wp-content/uploads/2020/04/23r23r23r23r23.png", "images": ["https://dziennik-polityczny.com/wp-content/plugins/ultimate-social-media-icons/images/icons_theme/flat_square/flat_square_telegram.png", "https://dziennik-polityczny.com/wp-content/uploads/2022/10/QUJDREVGfjQrJiR2eTxzIWh-cCw_ZX13P2ZoZ3lxY2EyazQsOiIjMDorfCIkMiE0PTR8NTpoMCUjayR0eSM4JjooMzx5Ijw3LyB9JzIlN2MvITdoZnVjZGdwZXViajM0LCd_dWElYGBzcGsnYnJodzc.jpg", "https://dziennik-polityczny.com/wp-content/uploads/2022/10/20221017-portGdynia-Chiny-IK-1824x1920-1.jpg", "https://dziennik-polityczny.com/wp-content/uploads/2022/10/onet.pl_Image_sDpfHpli3ViwsO9a.jpg", "https://dziennik-polityczny.com/wp-content/uploads/2022/10/FW03KlHWIAIs4Aw.jpg", "https://dziennik-polityczny.com/wp-content/uploads/2022/10/onet.pl_Image_TUouqhZxSZTCIIoy.jpg", "https://dziennik-polityczny.com/wp-content/uploads/2022/10/06hk9kpTURBXy9iNTQ2ZjZiOGI2Y2FmM2RjZTkzY2ZlZjdiMGU5YWQxYS5qcGeSlQMAPs0H0M0EZZMFzQSwzQKe3gABoTAB.jpg", "https://dziennik-polityczny.com/wp-content/uploads/2022/10/1730033.jpeg", "https://dziennik-polityczny.com/wp-content/uploads/2017/06/frame-1.png", "https://dziennik-polityczny.com/wp-content/uploads/2020/04/23r23r23r23r23.png", "https://dziennik-polityczny.com/wp-content/uploads/2022/10/Ff-umlVWAAIMFis.png", "https://dziennik-polityczny.com/wp-content/uploads/2022/10/pap_20220208_2DN.jpg", "https://dziennik-polityczny.com/wp-content/uploads/2022/10/1-5.jpg", "https://dziennik-polityczny.com/wp-content/uploads/2020/04/23r23r23r23r23-678x381.png", "https://dziennik-polityczny.com/wp-content/uploads/2022/10/zlotowki-fot-flickr-com-970x542-1.jpg", "https://dziennik-polityczny.com/wp-content/plugins/ultimate-social-media-icons/images/icons_theme/flat_square/flat_square_rss.png", "https://dziennik-polityczny.com/wp-content/plugins/ultimate-social-media-icons/images/icons_theme/flat_square/flat_square_twitter.png", "https://dziennik-polityczny.com/wp-content/plugins/ultimate-social-media-icons/images/icons_theme/flat_square/flat_square_youtube.png"], "movies": [], "text": "Ca\u0142y \u015bwiat poch\u0142on\u0119\u0142a walka z pandemi\u0105 koronawirusa, spychaj\u0105c na dalszy plan inne zagro\u017cenia. A wiele wskazuje na to, \u017ce nawet bez ataku wirusa bie\u017c\u0105cy rok mo\u017ce zosta\u0107 zapami\u0119tany jako szereg nast\u0119puj\u0105cych po sobie katastrof naturalnych.\n\nCa\u0142y \u015bwiat poch\u0142on\u0119\u0142a walka z pandemi\u0105 koronawirusa, spychaj\u0105c na dalszy plan inne zagro\u017cenia. A wiele wskazuje na to, \u017ce nawet bez ataku wirusa bie\u017c\u0105cy rok mo\u017ce zosta\u0107 zapami\u0119tany jako szereg nast\u0119puj\u0105cych po sobie katastrof naturalnych.\n\nPami\u0119tacie jeszcze o po\u017carach w Australii? Bior\u0105c pod uwag\u0119 nat\u0142ok informacji zwi\u0105zanych z pandemi\u0105, a\u017c trudno przyswoi\u0107 wiadomo\u015b\u0107, \u017ce dzia\u0142y si\u0119 one tak niedawno. \u015awiat wstrzymywa\u0142 oddech pod koniec ubieg\u0142ego i na samym pocz\u0105tku bie\u017c\u0105cego roku. Najwi\u0119kszy kryzys mia\u0142 miejsce na pocz\u0105tku stycznia. Obecnie wci\u0105\u017c ogie\u0144 lokalnie trawi po\u0142acie australijskiego buszu, niemniej skala jest niepor\u00f3wnywalnie mniejsza. Do marca ogie\u0144 ogarn\u0105\u0142 obszar niemal 19 milion\u00f3w hektar\u00f3w.\n\nTymczasem na pocz\u0105tku kwietnia, nieca\u0142e 2 tys. kilometr\u00f3w od australijskiego Brisbane, rozszala\u0142 si\u0119 pot\u0119\u017cny cyklon Harold. 5 kwietnia osi\u0105gn\u0105\u0142 on pi\u0105t\u0105, najwy\u017csz\u0105 kategori\u0119 w skali Saffira-Simpsona, a maksymalna zmierzona pr\u0119dko\u015b\u0107 wiatru przekroczy\u0142a 270 km/h, czyni\u0105c go najpot\u0119\u017cniejszym cyklonem na tym obszarze od lutego 2016 r. Harold zabi\u0142 ponad 30 os\u00f3b na terenie Wysp Salomona, Fid\u017ci, Vanuatu i Tonga.\n\nWielkanoc pod znakiem tornad\n\nLos nie oszcz\u0119dza w ostatnich tygodniach Stan\u00f3w Zjednoczonych. Nie do\u015b\u0107, \u017ce sta\u0142y si\u0119 centrum pandemii koronawirusa, to jeszcze nawiedzane s\u0105 przez druzgoc\u0105ce tornada. Cho\u0107 sezon tak naprawd\u0119 dopiero si\u0119 rozpoczyna, na terenie USA tornada zabi\u0142y ju\u017c 65 os\u00f3b. 26 z nich straci\u0142o \u017cycie w stanie Tennessee w serii tornad 2 marca, 34 za\u015b w Wielkanoc w Luizjanie, Missisipi, Georgii i Tennessee.\n\nLiczba ofiar bie\u017c\u0105cego sezonu tornad w USA jest ju\u017c tylko o cztery mniejsza ni\u017c w roku 2012, ostatnim tak dramatycznym. Niewielkim pocieszeniem pozostaje fakt, \u017ce trwa najd\u0142u\u017csza w historii pomiar\u00f3w seria bez tornada o sile EF5 w tzw. ulepszonej skali Fujity. Ostatnie tornado, kt\u00f3rego si\u0142a spe\u0142nia\u0142a kryteria EF5, mia\u0142o miejsce 25 maja 2016 r. w stanie Kansas.\n\nWulkany te\u017c nie siedz\u0105 cicho\n\nOd pocz\u0105tku roku na terenie islandzkiego p\u00f3\u0142wyspu Reykjanes (w kt\u00f3rego pobli\u017cu po\u0142o\u017cona jest stolica Islandii, Reykjavik \u2013 red.) dosz\u0142o do ponad 8 tys. odczuwalnych trz\u0119sie\u0144 ziemi \u2013 donosi\u0142 na pocz\u0105tku kwietnia brytyjski dziennik \u201eGuardian\u201d. Jak t\u0142umaczy\u0142 w rozmowie z gazet\u0105 Dave McGarvie, wulkanolog z Lancaster University, mo\u017ce to \u015bwiadczy\u0107 o wulkanicznej \u201epobudce\u201d tej cz\u0119\u015bci wyspy po kilkuset latach spokoju.\n\nCo to oznacza dla Islandii? Po pierwsze, mo\u017cliwe odci\u0119cie wyspy od \u015bwiata, bo jedyne mi\u0119dzynarodowe lotnisko znajduje si\u0119 w Keflaviku, w\u0142a\u015bnie na p\u00f3\u0142wyspie Reykjanes. Do tego potencjaln\u0105 ewakuacj\u0119 tysi\u0119cy ludzi z zagro\u017conych teren\u00f3w. Nie bez znaczenia by\u0142aby wielka emisja truj\u0105cych gaz\u00f3w, kt\u00f3re mog\u0142oby by\u0107 problemem dla najwi\u0119kszego miasta wyspy, Reykjaviku. A to wszystko okr\u0105g\u0142e dziesi\u0119\u0107 lat po parali\u017cu ruchu lotniczego w ca\u0142ej Europie, spowodowanego erupcj\u0105 wielkiego islandzkiego wulkanu Eyjafjallaj\u00f6kull.\n\nRegularnie tego roku wybuchaj\u0105 wulkany na terenie Indonezji. Zjawisko dla miejscowych nie jest nowe, wyspy te nale\u017c\u0105 do najbardziej aktywnych sejsmicznie miejsc na \u015bwiecie. Tylko w ci\u0105gu ostatniego tygodnia zanotowano wybuchy czterech wulkan\u00f3w w tym kraju.\n\nPolska pustyni\u0105 Europy?\n\nSwoje problemy mamy i w Polsce. Wiele wskazuje na to, \u017ce b\u0119dzie ona najgorsza w historii. Co za tym przemawia? Najcieplejsza zima odk\u0105d istniej\u0105 pomiary, rekordowo niski stan w\u00f3d ju\u017c od stycznia. Sytuacj\u0119 pogarsza melioracja p\u00f3l uprawnych. To wszystko w pakiecie mo\u017ce latem doprowadzi\u0107 do katastrofy w krajowym rolnictwie.\n\nWygl\u0105da wi\u0119c na to, \u017ce gdy w ko\u0144cu uporamy si\u0119 z szalej\u0105c\u0105 epidemi\u0105 koronawirusa, b\u0119dziemy musieli zmierzy\u0107 si\u0119 z innymi powa\u017cnymi problemami. A nie min\u0119\u0142a nawet po\u0142owa roku 2020. Roku, kt\u00f3ry na d\u0142ugo zapadnie nam w pami\u0119\u0107.\n\nPATRYK MOTYKA, ONET.PL", "keywords": [], "meta_keywords": [""], "tags": [], "authors": ["Dziennik Polityczny"], "publish_date": "Thu Apr 16 00:00:00 2020", "summary": "", "article_html": "", "meta_description": "", "meta_lang": "pl", "meta_favicon": "/favicon.ico", "meta_data": {"viewport": "width=device-width, initial-scale=1.0", "robots": "index, follow, max-image-preview:large, max-snippet:-1, max-video-preview:-1", "og": {"locale": "pl_PL", "type": "article", "title": "2020 rokiem KATASTROF naturalnych! Polska pustyni\u0105 Europy? - Dziennik Polityczny", "description": "Ca\u0142y \u015bwiat poch\u0142on\u0119\u0142a walka z pandemi\u0105 koronawirusa, spychaj\u0105c na dalszy plan inne zagro\u017cenia. A wiele wskazuje na to, \u017ce nawet bez ataku wirusa bie\u017c\u0105cy rok [...]", "url": "https://dziennik-polityczny.com/2020/04/16/2020-rokiem-katastrof-naturalnych-polska-pustynia-europy/", "site_name": "Dziennik Polityczny", "image": {"identifier": "https://dziennik-polityczny.com/wp-content/uploads/2020/04/23r23r23r23r23.png", "width": 738, "height": 425, "type": "image/png"}}, "article": {"publisher": "https://www.facebook.com/NiezaleznyDziennikPolityczny/", "published_time": "2020-04-16T06:58:58+00:00"}, "author": "Dziennik Polityczny", "twitter": {"card": "summary_large_image", "creator": "@PolitycznyDz", "site": "@PolitycznyDz", "label1": "Napisane przez", "data1": "Dziennik Polityczny", "label2": "Szacowany czas czytania", "data2": "3 minuty"}, "follow.it-verification-code-bnRlbjhnQ3BCK29NaFVQQ09yeitmS01pRVNwaFp0cnhuMTB6WlVrOThLalBnc25KZHUrVmNSWkdOVmMyNXhLQWQvVXJzVnRNL2pybC9hUGx6aHVOV3hUYURKWmtkbndUV1cxQTA1azJQQmg4TUQzQTFDZFJhcHl0T3JIZFFqcmd8czh4cjdkOFBwN2xzOUFxWmNPTERhZ0JrL1JpYm10WHlYYm9MZEIzeUZqaz0=": "2Lkrk0S3BVu0c6xEdau8", "onesignal": "wordpress-plugin"}, "canonical_link": "https://dziennik-polityczny.com/2020/04/16/2020-rokiem-katastrof-naturalnych-polska-pustynia-europy/"}