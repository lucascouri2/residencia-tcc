{"source_url": "https://web.archive.org", "url": "https://web.archive.org/web/20200602104845id_/https://tvn24.pl/wybory-prezydenckie-2020/wybory-prezydenckie-2020-grzegorz-schetyna-o-rafale-trzaskowskim-i-zmianach-w-kampanii-4586847", "title": "Schetyna: nic nie zabije Platformy Obywatelskiej", "top_image": "https://tvn24.pl/najnowsze/cdn-zdjecie-4xcwk7-18-0730-wro-piasecki-gosc2-4586854/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-4xcwk7-18-0730-wro-piasecki-gosc2-4586854/alternates/LANDSCAPE_1280", "images": ["https://tvn24.pl/najnowsze/cdn-zdjecie-4xcwk7-18-0730-wro-piasecki-gosc2-4586854/alternates/LANDSCAPE_1280"], "movies": [], "text": "Podj\u0119ta decyzja by\u0142a i jest ryzykowna. Ale rozumiem j\u0105 - przyzna\u0142 w \"Rozmowie Piaseckiego\" by\u0142y przewodnicz\u0105cy Platformy Obywatelskiej, pose\u0142 Grzegorz Schetyna. W TVN24 m\u00f3wi\u0142 o zmianie kandydata na prezydenta w szeregach swojej partii oraz nagl\u0105cych terminach na zebranie podpis\u00f3w.\n\nPrezydent Warszawy Rafa\u0142 Trzaskowski zosta\u0142 w pi\u0105tek przedstawiony jako nowy kandydat Koalicji Obywatelskiej w wyborach prezydenckich. Wcze\u015bniej tego samego dnia z kandydowania zrezygnowa\u0142a wicemarsza\u0142ek Sejmu Ma\u0142gorzata Kidawa-B\u0142o\u0144ska.\n\nRaport tvn24.pl: Wybory prezydenckie 2020\n\n\"To by\u0142o dawno temu, w grudniu\"\n\nBy\u0142y szef Platformy Obywatelskiej, pose\u0142 Grzegorz Schetyna przyzna\u0142 w \"Rozmowie Piaseckiego\", \u017ce wymiana kandydata to \"sprawa z\u0142o\u017cona\". - Zawsze uwa\u017cam i uwa\u017ca\u0142em, \u017ce trzeba trwa\u0107 przy swoich przemy\u015blanych i podj\u0119tych decyzjach - stwierdzi\u0142.\n\n- Ma\u0142gorzata Kidawa-B\u0142o\u0144ska zosta\u0142a wybrana przez konwencje krajow\u0105, ale by\u0142o to dawno temu, w grudniu. P\u00f3\u017aniej wiele si\u0119 zmieni\u0142o, zmieni\u0142a si\u0119 tak\u017ce sytuacja. Zmieni\u0142 si\u0119 termin wybor\u00f3w. Dzisiaj jeste\u015bmy przed nowymi wyborami, st\u0105d nowa decyzja - wyja\u015bni\u0142.\n\nWed\u0142ug Schetyny, \"w ka\u017cdej sytuacji, gdy by\u0142aby nowa kampania, czy nowe, normalne warunki do jej prowadzenia, Ma\u0142gorzata Kidawa-B\u0142o\u0144ska mia\u0142aby ogromne szanse, by wr\u00f3ci\u0107 do dobrej kampanii, do kontaktu z wyborcami i do dobrego wyniku, tak\u017ce sonda\u017cowego, kt\u00f3ry w ostatnim miesi\u0105cu nie by\u0142 najlepszy\".\n\nZdaniem pos\u0142a PO podj\u0119ta decyzja \"by\u0142a i jest ryzykowna\". - Ale rozumiem j\u0105. Uwa\u017cam, \u017ce wszyscy wyborcy i ka\u017cdy jej szeregowy cz\u0142onek musi bardzo twardo wspiera\u0107 Rafa\u0142a Trzaskowskiego jako kandydata Koalicji Obywatelskiej - powiedzia\u0142.\n\nSchetyna: decyzja, kt\u00f3ra zosta\u0142a podj\u0119ta przed Zarz\u0105d Krajowy jest ryzykowna, ale j\u0105 rozumiem TVN24\n\nKidawa B\u0142o\u0144ska za wezwanie do bojkotu \"ponios\u0142a najwy\u017csz\u0105 cen\u0119\"\n\nBy\u0142y szef Platformy zwr\u00f3ci\u0142 uwag\u0119, \u017ce wskazanie w prawyborach Kidawy-B\u0142o\u0144skiej \"oby\u0142o si\u0119 w innych czasach, to grudzie\u0144 zesz\u0142ego roku\". - Przez pi\u0119\u0107 miesi\u0119cy zdarzy\u0142o si\u0119 naprawd\u0119 wiele. Ma\u0142gorzata Kidawa-B\u0142o\u0144ska by\u0142aby \u015bwietnym kandydatem na czas budowania porozumienia, integrowania opozycji i poczucia nowej wsp\u00f3lnoty. Teraz zawiesi\u0142a kampani\u0119, wezwa\u0142a do bojkotu majowych wybor\u00f3w, kt\u00f3re mia\u0142y odby\u0107 si\u0119 ze z\u0142amaniem prawa i nios\u0142y zagro\u017cenia dla zdrowia i \u017cycia Polak\u00f3w. Ponios\u0142a za to olbrzymi\u0105 polityczn\u0105, najwy\u017csz\u0105 cen\u0119. Szanuj\u0119 jej zaanga\u017cowanie, wielk\u0105 walk\u0119 - powiedzia\u0142.\n\nSchetyna wezwanie do bojkotu przez Kidaw\u0119-B\u0142o\u0144sk\u0105 okre\u015bli\u0142 mianem \"nieszcz\u0119\u015bliwego\". - Wezwanie zosta\u0142o zrozumiane, czy odczytane przez wi\u0119kszo\u015b\u0107, przez wyborc\u00f3w jako wycofanie si\u0119 Ma\u0142gorzaty Kidawy-B\u0142o\u0144skiej. Uwa\u017cam, \u017ce to na pewno mia\u0142o mo\u017ce te\u017c decyduj\u0105cy wp\u0142yw na spadek sonda\u017cowy i na t\u0119 ca\u0142\u0105 sytuacj\u0119 - oceni\u0142. - To kwestia do spokojnej analizy, kt\u00f3ra na pewno b\u0119dzie mia\u0142a miejsce na poziomie w\u0142adz partii, ale na to potrzebujemy czasu, dystansu. Najwa\u017cniejsze jest zaanga\u017cowanie w kampani\u0119 wyborcz\u0105 Rafa\u0142a Trzaskowskiego - przekonywa\u0142. - Wniosk\u00f3w nie mo\u017cna robi\u0107 w kampanii, kt\u00f3ra zaraz si\u0119 rozpocznie - zauwa\u017cy\u0142.\n\nSchetyna: nieszcz\u0119\u015bliwe wezwanie do bojkotu wybor\u00f3w majowych mia\u0142o decyduj\u0105cy wp\u0142yw na spadek sonda\u017cowy TVN24\n\n\"Decyzja by\u0142a ekspresowa\"\n\nGo\u015b\u0107 \"Rozmowy Piaseckiego\" pytany o nowego kandydata przyzna\u0142, \u017ce \"wierzy w Rafa\u0142a Trzaskowskiego i t\u0119 kampani\u0119\". - Wierz\u0119, bo prowadzi\u0142em z nim kampani\u0119 w Warszawie ponad dwa lata temu (podczas wybor\u00f3w samorz\u0105dowych - red.). Widzia\u0142em jego entuzjazm, zaanga\u017cowanie, \u015bwietny kontakt z lud\u017ami, a na ko\u0144cu spektakularny sukces i wiem, \u017ce on b\u0119dzie dobrym kandydatem - powiedzia\u0142.\n\nSchetyna powiedzia\u0142 przy tym, \u017ce decyzja o zmianie kandydata by\u0142a \"ekspresowa\". - Wierz\u0119, \u017ce da efekt - podkre\u015bli\u0142.\n\n\"To absurdalne sygna\u0142y\"\n\nNowa kandydatura wymaga zdobycia na nowo stu tysi\u0119cy podpis\u00f3w. W zwi\u0105zku z nieznan\u0105 dat\u0105 wybor\u00f3w, pojawiaj\u0105 si\u0119 w\u0105tpliwo\u015bci czy Platforma Obywatelska b\u0119dzie mia\u0142a wystarczaj\u0105co czasu, by podpisy zebra\u0107. Sytuacj\u0119 utrudnia trwaj\u0105cy stan epidemii.\n\n- Nic nie zabije Platformy Obywatelskiej i mo\u017cliwo\u015bci naszych sympatyk\u00f3w, wyborc\u00f3w - o\u015bwiadczy\u0142 Schetyna, pytany o wspomniane kr\u00f3tkie terminy. - Te sygna\u0142y, kt\u00f3re pojawiaj\u0105 si\u0119 ze strony wi\u0119kszo\u015bci PiS-owskiej, czy z Kancelarii Sejmu, \u017ce ten czas b\u0119dzie kr\u00f3tki, czy powinien by\u0107 kr\u00f3tki, to sygna\u0142y absurdalne. One pokazuj\u0105, \u017ce PiS po raz kolejny chce \u0142ama\u0107 demokracj\u0119. Takie zachowania s\u0105 niedopuszczalne - oceni\u0142.\n\nSchetyna o\u015bwiadczy\u0142, \u017ce jego ugrupowanie b\u0119dzie zmobilizowane. - Uwa\u017cam, \u017ce ten czas musi potrwa\u0107 - zaznaczy\u0142. - Ostatnio mieli\u015bmy na to cztery tygodnie i zebrali\u015bmy 500 tysi\u0119cy podpis\u00f3w. Tu chodzi o 100 tysi\u0119cy, ale nie wyobra\u017cam sobie, aby by\u0142 to termin kilkudniowy. W 10 dni, dwa tygodnie to mo\u017cna zrobi\u0107 - doda\u0142.\n\n- To mo\u017cna zrobi\u0107, ale nie wyobra\u017cam sobie, \u017ceby w taki spos\u00f3b marsza\u0142ek Witek chcia\u0142a ogranicza\u0107 mo\u017cliwo\u015bci opozycyjnego kandydata. To znaczy, \u017ce chce wp\u0142ywa\u0107 w ten spos\u00f3b na wybory - doda\u0142. Wed\u0142ug niego, \"to oznacza\u0142oby, \u017ce druga osoba w pa\u0144stwie nie szanuje demokracji i praworz\u0105dno\u015bci\".\n\nAutor:akw/pm", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Podj\u0119ta decyzja by\u0142a i jest ryzykowna. Ale rozumiem j\u0105 - przyzna\u0142 w \"Rozmowie Piaseckiego\" by\u0142y przewodnicz\u0105cy Platformy Obywatelskiej, pose\u0142 Grzegorz Schetyna. W TVN24 m\u00f3wi\u0142 o zmianie kandydata na prezydenta w szeregach swojej partii oraz nagl\u0105cych terminach na zebranie podpis\u00f3w.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Podj\u0119ta decyzja by\u0142a i jest ryzykowna. Ale rozumiem j\u0105 - przyzna\u0142 w \"Rozmowie Piaseckiego\" by\u0142y przewodnicz\u0105cy Platformy Obywatelskiej, pose\u0142 Grzegorz Schetyna. W TVN24 m\u00f3wi\u0142 o zmianie kandydata na prezydenta w szeregach swojej partii oraz nagl\u0105cych terminach na zebranie podpis\u00f3w.", "mobile-web-app-capable": "yes", "theme-color": "#fff", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/wybory-prezydenckie-2020/wybory-prezydenckie-2020-grzegorz-schetyna-o-rafale-trzaskowskim-i-zmianach-w-kampanii-4586847", "title": "Schetyna: nic nie zabije Platformy Obywatelskiej", "description": "Podj\u0119ta decyzja by\u0142a i jest ryzykowna. Ale rozumiem j\u0105 - przyzna\u0142 w \"Rozmowie Piaseckiego\" by\u0142y przewodnicz\u0105cy Platformy Obywatelskiej, pose\u0142 Grzegorz Schetyna. W TVN24 m\u00f3wi\u0142 o zmianie kandydata na prezydenta w szeregach swojej partii oraz nagl\u0105cych terminach na zebranie podpis\u00f3w.", "image": "https://tvn24.pl/najnowsze/cdn-zdjecie-4xcwk7-18-0730-wro-piasecki-gosc2-4586854/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-4xcwk7-18-0730-wro-piasecki-gosc2-4586854/alternates/LANDSCAPE_1280"}, "next-head-count": 49}, "canonical_link": "https://tvn24.pl/wybory-prezydenckie-2020/wybory-prezydenckie-2020-grzegorz-schetyna-o-rafale-trzaskowskim-i-zmianach-w-kampanii-4586847"}